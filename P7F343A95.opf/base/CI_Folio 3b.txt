爾時世尊欲重宣此義而説偈言

諸愚夫異生　輪迴網羈絆生嬈亂愁歎　老病旋逼逐

憂悲故苦惱　死法來呑食若救度出離　解脱三有網

復次長者。瞋之一法互相損害世間合集。斯苦甚大。損害有十。

何等爲十。

一者以我心故。過去已作諸損害事。

二者生起思念。現在今作諸損害事。

三者生起思念。未來當作諸損害事。

四者我所愛者生起思念。而不已作諸損害事。

五者我所愛者生起思念。而不今作諸損害事。

六者我所愛者生起思念。而不當作諸損害事。

七者非我愛者生起思念。過去已作諸損害事。

八者非我愛者生起思念。現在今作諸損害事。

九者非我愛者生起思念。未來當作諸損害事。

十者生起思念。作無義利損害過失。

如是十種諸損害事世間合集。我見是已。爲令離彼諸損害故。是故我乃淨信出家。趣證阿耨多羅三藐三菩提果

爾時世尊重説偈言

衆生瞋最大　各各互相害已現當損害　成十損害事

愛者不生害　已作及當作現作亦復然　不成損害法

於我非友愛　作諸損害事已現當亦然　生損害罪業

并無義過失　十損害纒縛我見損害法　乃淨信出家

復次長者。種種見中諸險惡見。世間合集斯苦甚大。險惡見者。有其十種。

何等爲十。一者於我見中起險惡見。

二者衆生見中起險惡見。

三者壽者見中起險惡見。

四者於人見中起險惡見。

五者於斷見中起險惡見。

六者於常見中起險惡見。

七者無作見中起險惡見。

八者無因見中起險惡見。

九者不平等見中起險惡見。

十者於邪見中起險惡見。

