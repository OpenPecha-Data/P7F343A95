如是十種諸險惡見。我見是已。爲欲普令破諸見故。是故我乃淨信出家。趣證阿耨多羅三藐三菩提果

爾時世尊重説偈言

我人衆生見　壽者見亦然諸愚夫異生　險惡見所覆

斷常及無作　邪無因不平令安立正見　是故我出家

復次長者。有大病箭世間合集。斯苦甚大。大病箭者有其十種

何等爲十。一者愛箭。

二者無明箭。

三者欲箭。

四者貪箭。

五者瞋箭。

六者癡箭。

七者慢箭。

八者見箭。

九者成箭。

十者壞箭。

如是十種諸大病箭。我欲普令悉得拔除。是故我乃淨信出家。趣證阿耨多羅三藐三菩提果

爾時世尊重説偈言

愛箭故貪積　無智故暗冥無明癡暗覆　旋趣於他蘊

欲箭隨射激　貪箭故呑食瞋箭起昏迷　癡箭都所覆

見箭起違背　慢成壞亦然

諸愚夫異生　乃互相毀呰此妄止眞實　互相興違諍

破世間病箭　唯佛無生法世間諸衆生　常爲箭所射爲救護拔除　悉令離諸苦

復次長者。愛等諸法建立根本世間合集。斯苦甚大。愛根本法有其十種。

何等爲十。

一者以愛縁故而起追求。

二者追求縁故乃生貪著。

三者以貪縁故而興我見。

四者我見縁故計爲決定。

五者決定縁故乃生欲貪。

六者欲貪縁故即起計著。

七者計著縁故而生慳悋。

八者慳悋縁故而爲執取。

九者執取縁故即不防護。

十者不防護縁而生衆苦。

以不護故執持刀杖

鬪戰諍訟。

由此因故興兩舌

等多種罪業不善之法。

如是十種愛根本法世間合集。我見是已。

欲令安立無根本法。是故我乃淨信出家。趣證阿耨多羅三藐三菩提果

爾時世尊。重説偈言

衆生愛所呑　於此彼追求得利貪我見　所受爲決定

此事我當作　乃欲貪増長欲貪増長已　計著生慳悋

