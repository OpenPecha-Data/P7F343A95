云何菩薩隨順善巧。(10)復有四種。

何等為四。一者隨義不隨於文。(11)二者隨智不隨於識。三者隨了義經。不隨不了義經。(12)四者隨法不隨於人。

何等為義。云何為文。謂若入解出世法行。此說為義。達世間法。此說為文。

若於整肅施以妙樂。此説爲義。於無戲論調伏制止。此説爲文。

若於輪回遍能稱説。此説爲義。於無所得廣大開示。此説爲文。

若能普遍讃涅槃徳。此説爲義。於涅槃法體無分別。此説爲文。

若於三乘分位如其開演。此説爲義。智唯通達一種教理。此説爲文。

於諸有情開演布施。此説爲義。三輪清淨。此説爲文。

若能宣演三業威儀。積集一切頭陀功徳。此説爲義。於身語意清淨勝行。皆不可得。此説爲文。

若能宣説堅固忍受忿恨惱嫉倨傲憍慢。此説爲義。得無生忍。此説爲文。

若能開演。於諸善根踊躍精進。此説爲義。於彼精進不入不住。此説爲文。

若能開演靜慮解脱等持等至。此説爲義。滅等至智。此説爲文。

於諸慧根多聞總持。此説爲義。義不可説。此説爲文。

若能開示三十七品菩提分法。此説爲義。若菩提分現證行果。此説爲文。

若能開示苦集道諦。此説爲義。現證滅諦。此説爲文。

若正開示無明爲先。乃至老死。此説爲義。 若無明滅。乃至老死滅。此説爲文。

若説積集止觀。此説爲義。明解脱智。此説爲文。

若能分別貪瞋癡等分類行法。此説爲義。若於解脱心無所動。此説爲文。

若能開示諸障礙法。此説爲義。若證解脱無障礙智。此説爲文。

若正開示。善能稱讃無量三寶。此説爲義。若離貪法性。及無爲功徳。此説爲文。

若説菩薩最初發心習學功徳。乃至菩提道場。此説爲義。説一心相與一切智智。無上正覺。乃至總略八萬四千法蘊相應。此説爲文。又若一切音聲語言文字。乃至不可説義。倶説爲義。

云何不了義經。謂所説文如其所説。廣大了知。此説是爲不了義經。云何了義經。謂所説義如其所説廣大通達。此説是爲了義經。

又説隨順補特伽羅無能出離。是不了義。如所説法即能出離。是爲了義。如是菩薩摩訶薩。於勝慧波羅蜜多之行。得隨順善巧。

云何菩薩文句善巧。謂諸菩薩於此二法。善能修行勝慧波羅蜜多。云何二法。一者善識。二者善智。

何者爲識？依四種住。何等爲四？一者識依色住，二者識依受住，三者識依想住，四者識依行住，此說爲識。

何者爲智？謂若了知所取五蘊，此說爲智。又若了知地界水界火界風界，此說爲識。若復安住四種法界，於其法界善能分別，此說爲智。

