世間慳過失　堅固而執著以執故不護　起罪咎相續

愚者以不護　執刀杖損害廣作諸罪業　其後苦増長

愛縁増長已　乃生於衆苦我證勝菩提　令住無根本

復次長者。邪定聚法世間合集。斯苦甚大。邪法有十。

何等爲十。

一者邪見。

二者邪思惟。

三者邪語。

四者邪業。

五者邪命。

六者邪勤。

七者邪念。

八者邪定。

九者邪解脱。

十者邪智。

如是十種邪定聚法。世間合集斯苦甚大。我見是已。

普令超越一切邪法。是故我乃淨信出家。趣證阿耨多羅三藐三菩提果

爾時世尊。重説偈言

邪見所含藏　邪思惟境界談説邪語言　起作諸邪業

邪命及邪勤　邪念與邪定起彼邪解脱　一向生邪智

此諸邪定聚　諸愚者安立令翻邪入正　是故我出家

復次長者。惡道深險世間合集。斯苦甚大。漸向惡趣増長惡趣廣開惡趣。謂不善業有其十種。

何等爲十。

一者殺生。

二者偸盜。

三者邪染。

四者妄言。

五者綺語。

六者兩舌。

七者惡口。

八者貪。

九者瞋。

十者邪見。

如是十種不善業道。漸向惡趣増長惡趣廣開惡趣。我見是已。爲令出離諸險惡道。

是故我乃淨信出家。趣證阿耨多羅三藐三菩提果

爾時世尊。重説偈言

衆生起殺命　侵取他財物欲邪行遍行　速墮於地獄

兩舌及惡口　妄言無決定愚者綺飾語　異生煩惱縛

貪心樂他富　瞋起諸過失邪見破壞多　當墮於惡趣

身有三種罪　語四種應知意三罪亦然　作者墮惡趣

若造諸罪者　定墮於惡趣若離此三罪　必不墮惡趣

復次長者。煩惱隨煩惱。諸雜染垢世間合集。斯苦甚大。雜染有十。

何等爲十。

一者慳悋垢雜染。

二者毀戒垢雜染。

三者瞋恚垢雜染。

四者懈怠垢雜染。

五者散亂垢雜染。

